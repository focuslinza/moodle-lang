<h1>Kérdésfajták</h1>

<p>A leckemodul jelenleg a következő kérdésfajtákat támogatja:</p>

<ol>
<li><p><strong>Feleletválasztós</strong> Ez az alapértelmezés szerinti kérdésfajta. A 
feleletválasztós kérdés olyankor közkedvelt kérdésfajta, amikor a tanulónak egy sor 
alternatív megoldás közül kell kiválasztania a megfelelőt. Helyes válasz esetén a tanuló 
továbblép a leckében, míg rossz válaszokkal nem léphet tovább. A rossz válaszokat gyakran 
hívják "eltérítőknek". Ezen kérdések hasznossága sokszor inkább az 
eltérítők minőségén múlik, mint akár magán a kérdésen, akár az arra 
adandó helyes válaszon.</p>

<p> Az egyes válaszokhoz opcionálisan tartozhatnak viszontválaszok. Ha valamely válaszhoz nem ad meg 
viszontválaszt, akkor a rendszer alapesetben "Helyes a válasz" vagy "Helytelen a válasz" visszajelzést ad a 
tanulónak. </p>

<p>Egy feleletválasztós kérdéshez egynél több helyes válasz is tartozhat. 
A különféle helyes válaszokhoz a tanuló más-más viszontválaszt kaphat és 
más-más (előre lépő) oldalra ugorhat a leckén belül, de nincs eltérés a rájuk 
adott pontszámok tekintetében (vagyis nincsenek a másiknál <strong>helyesebb</strong> válaszok, legalábbis 
pontszám tekintetében.) Előfordulhat, hogy az összes válasz helyes, és mindegyikük a lecke 
más-más (előre lépő) részére juttathatja a tanulót a kiválasztott választól 
függően.</p>

<p>A feleletválasztós kérdésnek létezik egy <strong>"feleletválasztós 
válaszválasztós"</strong> kérdésfajtája is. Ez esetén a tanulónak a megadott válaszok 
közül az összes helyes választ kell kiválasztania. A kérdés vagy elárulja a tanuló 
számára a helyes válaszok számát, vagy nem. Például  "Az alábbiak közül ki volt az 
USA elnöke?" nem árulkodik erről, míg a "Válassza ki az alábbi felsorolásból a két 
USA-beli elnököt." igen. A helyes válaszok száma <strong>egytől</strong> a válaszok összes 
számáig terjedhet. (Az egy helyes választ tartalmazó feleletválasztós válaszválasztós 
kérdés <strong>eltér </strong> a feleletválasztós kérdéstől, mivel az előbbi 
lehetővé teszi a tanuló számára, hogy egynél több választ válasszon ki, míg az 
utóbbi erre nem ad lehetőséget.)</p>

<p>Itt a helyes választ ismét  egy előre mutató ugrópont jelzi, míg a helytelen válaszok egy 
ugyanazon oldalra vagy egy visszafelé mutató ugrópontot jelentenek. Egynél több helyes válasz esetén 
az ugrópontok mindegyikének ugyanarra az oldalra kell mutatnia, hasonlóan a rossz válaszokhoz. <strong>Ellenkező 
</strong> esetben a lecke tanári nézetében figyelmeztetés jelenik meg. A helyes viszontválaszt - ha 
szükséges - az első helyes válaszhoz kell megadni, míg a helytelen válaszokhoz tartozó 
viszontválaszt adott esetben az első rossz válasznál kell megadni. A többi válaszra adott 
viszontválaszt a rendszer (figyelmeztetés nélkül) figyelmen kívül hagyja. </p></li>

<li><p><strong>Kiegészítendő</strong> A tanulónak egy rövid szöveget kell beírnia. Ezt a szöveget 
hasonlítja a rendszer egy vagy több válaszhoz. A válaszok helyesek vagy helytelenek lehetnek. Az egyes válaszokhoz 
opcionálisan tartozhatnak viszontválaszok. Ha valamely válaszhoz nem ad meg viszontválaszt, akkor a rendszer alapesetben "Helyes a válasz" vagy "Helytelen a válasz" visszajelzést ad a tanulónak. Ha a beírt szöveg egyik válasznak sem felel meg, akkor a kérdés rossz, és a tanuló az alapértelmezés szerinti rossz válaszhoz tartozó viszontválaszt kapja. </p>

<p>Alaphelyzetben a hasonlítás nem tesz különbséget kis- és nagybetűk között. A 
betűérzékenység beállítására külön opció áll rendelkezésre.</p>

<p>A csillag (*) karakter a válaszokban "helyettesítő" karakterként használható. Jelentése 
tetszőleges számú karakter (beleértve a karakter hiányát is). Ha például a válaszban a
 "hossz*" alak szerepel, akkor az megfelel mind a "hosszú", a "hosszabb", mind pedig a  "hossz" alaknak. Ha a válaszok 
 egyikének csak a "*" (egyetlen *) van megadva, akkor ez a válasz bármilyen válasznak megfelel, így 
 általában egy utolsó, "mindent magában foglaló" válaszként használatos. (Amennyiben a 
 válaszban a csillagnak (*) ténylegesen szerepelnie kell, akkor azt \* alakban, azaz visszaperjel csillag alakban kell megadni.)</p>
 </li>

<li><p><strong>Igaz/hamis</strong>  A válaszadó itt csak két lehetséges válasz közül választhat: 
igaz vagy hamis. A tanulónak a helyes változatot kell kiválasztania. Az effajta kérdések alapvetően olyan 
feleletválasztós kérdések, amelyekhez csak két választási lehetőség kapcsolódik.</p></li>

<li><p><strong>Párosító</strong> Ezek igen hasznos és sokoldalú kérdések. Egy sor 
megnevezésből vagy állításból állnak, melyeket helyesen kell összepárosítani 
egy másik sor megnevezéssel vagy állítással. Például: "Párosítsa az országot 
a fővárosával!", melyhez két felsorolás párosul: Japán, Kanada, Olaszország, illetve 
Tokió, Ottawa, Róma. Az egyik felsorolásban szerepelhetnek ismételt fogalmak, de ügyelni kell arra, hogy az 
ismétlődések azonosak legyenek. Például: "Azonosítsa az alábbi élőlények 
típusát!", és a felsorolások: veréb, tehén, hangya, kutya és madár, állat, rovar, 
állat. </p>

<p>Az effajta kérdés létrehozásakor az első felsorolás elemei egymás alá 
kerülnek, míg a második lista elemei a tőlük jobbra lévő négyzetekbe. Ha a tanuló sikeresen párosítja az elemeket, akkor az 
első válaszhoz megadott ugrópont lép működésbe. A sikertelen válasz a második válasz 
szerinti ugrópontra viszi a tanulót. A kérdés <strong>nem</strong> teszi lehetővé egyéni 
viszontválaszok kialakítását, a tanuló értesül arról, hogy hány 
párosítása volt helyes, vagy hogy az összes párosítás helyes volt-e.</p>

<p>A feleletválasztós kérdéstől eltérően, ahol a választási lehetőségek 
véletlenszerűen jelennek meg, az elemek első listája <strong>nincs</strong> összekeverve, hanem a megadott sorrend 
szerint jelenik meg. Ennek köszönhetően <strong>"rendezett"</strong> kérdések megalkotására nyílik 
lehetőség. Vegyük az alábbi kérdést: "Rendezze az alábbiakat születésük szerint 
növekvő  sorrendbe!", a lista pedig: 1., 2., 3., 4. és Longfellow, Lawrence, Lowell, Larkin. Természetesen a második 
felsorolás elemein a kérdésben való felhasználásukat megelőzően megtörténik az 
összekeverés.</p></li>

<li><p><strong>Számjegyes:</strong> Ezen kérdéstípus esetén a válasz egy szám. Legegyszerűbb 
alakjában mindössze egyetlen választ kell meghatározni. Például: "Mennyi 2 meg 2?", melyhez ha a 
válasz 4, akkor működésbe lép az előre mutató ugrópont. Szerencsésebb ugyanakkor egy 
tartományt megadni, mert a számértékek belső kerekítése a számjegyes 
összehasonlítások esetén teret enged a vakszerencsének. Ennek megfelelően a "Mennyi 10 osztva 3-mal" 
kérdésre a válasz  <strong>"minimum:maximum"</strong> volna, azaz <strong>két</strong>, egymástól 
kettősponttal elválasztott érték (:). Így ha 3,33:3,34 van megadva mint a válaszok elfogadható 
tartománya, akkor a 3,33, 3,333, 3,3333... válaszok mindegyikét helyes válaszként kezelné. A "rossz" 
válaszok között szerepelne mind a 3,3 (a minimumnál kevesebb), mind a 3,4 (a maximumnál nagyobb érték).
</p>

<p>Lehetőség van egynél több helyes válasz megadására, és a válaszok lehetnek egyedi 
vagy páros értékek. Ne feledje, hogy a válaszok ellenőrzése 1. válasz, 2. válasz 
sorrendben történik, ezért figyelni kell, hogy adott esetben a megfelelő viszontválasz jelenjen meg. 
Például a "Mikor született Larkin?" kérdéshez hozzátartozhat az 1922 mint egyedi, pontos választ 
adó érték, vagy az 1920:1929 értékpár mint az 1920-as évek, azaz egy kevésbé 
pontos érték. Ezen értékek értékelési sorrendje természetesen 1922, majd 1920:1929. Az 
első válaszhoz esetleg adható ilyen viszontválasz: "Pontosan!",  a másik válasz párja 
lehetne az "Úgy van, eltalálta az évtizedet!".</p>
    
<p>Megadhat rossz válaszokat is, de a tartománytól függően ügyelni kell arra, hogy ezek a helyes 
válaszok után szerepeljenek. Például ha a 3:4 rossz választ adja meg a "Mennyi 10 osztva 3-mal" 
kérdéshez, akkor annak a helyes válasz után kell következnie. Vagyis a válaszok sorrendje: 3,33:3,34 
(a "helyes" válasz), majd a 3:4 (a "rossz", de azért nem kiugróan rossz válasz!).</p></li>
</ol>
