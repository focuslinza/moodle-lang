<h1>Vrste vprašanj</h1>

<p>Trenutno podprti tipi vprašanj v modulu lekcije so:

<ol>
<li><p><b>Več izbir</b></p>
<p>To je privzeta vrsta vprašanja. Vprašanja tipa Več izbir so priljubljena vprašanja, kjer mora udeleženec izbrati en odgovor iz nabora možnosti. Pravilen odgovor vodi udeleženca naprej po lekciji, napačen pa ne. Napačni odgovori so včasih imenovani &quot;zavajajoči&quot. Uporabnost teh vprašanj pogosto temelji na kvaliteti napačnih odgovorov, kot samih vprašanjih ali njihovih pravilnih odgovorih.</p>

<p> Vsako vprašanje ima lahko dodaten odziv. Če ni vnesenega odziva na vprašanje je udeležencu prikazan privzet odziv &quot;To je pravilen odgovor&quot; ali &quot;To je napačen odgovor&quot;.  </p>

<p>V vprašanju tipa Več izbir je možno imeti več kot en pravilen odgovor. Različni pravilni odgovori lahko udeležencu postrežejo z različnimi odzivi in skoki na različne (naslednje) strani v lekciji, a se ne razlikujejo po svojih ocenah (to pomeni, da <b>niso</b> eni odgovori bolj pravilni od drugih, vsaj ne v smislu ocene). Možno je, da so vsi odgovori pravilni in lahko vodijo udeleženca na različne (naslednje) dele lekcije odvisno od tega, kateri je izbran.</p>

<p>Obstaja vrsta vprašanj tipa Več izbir, ki se imenuje <b>&quot;Več možnih odgovorov&quot;</b>. Ta vprašanja zahtevajo, da udeleženec izbere vse pravilne odgovore iz nabora odgovorov. Vprašanje lahko, ali pa tudi ne, pove udeležencu, koliko je pravilnih odgovorov. Vprašanje &quot;Kdo izmed naslednjih oseb je bil predsednik Slovenije?&quot; na primer tega ne pove, vprašanje &quot;Izberite dva predsednika Slovenije iz seznama&quot;, pa to pove. Dejansko število pravilnih odgovorov je lahko od <b>ena</b> in vse do števila možnosti. (Vprašanje tipa Več izbir z več možnimi odgovori, kjer je pravilen samo eden odgovor <b>je</b> drugačno od vprašanja tipa Več izbir. Prvi namreč omogoča izbor več kot enega odgovora, medtem ko drugi tega ne omogoča.)</p>

<p>Ponovno so pravilni odgovori označeni s skokom naprej, napačni pa s ponovitvijo iste strani ali skokom nazaj. Če je pravilnih odgovorov več, morajo vsi skoki voditi na isto stran in podobno napačni odgovori. Če temu <b>ni</b> tako, je prikazano opozorilo ob izvajalčevemu pregledu lekcije. Če je zahtevan, mora biti pravilen odziv določen v prvem pravilnem odgovoru in odziv za napačen odgovor mora biti določen v prvem napačnem odgovoru. Odzivi pri drugih odgovorih bodo prezrti (brez opozorila).  </p></li>

<li><p><b>Kratek odgovor</b> </p>
  <p>Udeleženec je pozvan k vnosu kratkega besedila. To se preveri z enim ali večimi odgovori. Odgovori so lahko bodisi pravilni ali napačni. Vsako vprašanje ima lahko dodaten odziv. Če ni vnesenega odziva na vprašanje je udeležencu prikazan privzet odziv &quot;To je pravilen odgovor&quot; ali &quot;To je napačen odgovor&quot;. Če se vneseno besedilo ne ujema z nobenim izmed odgovorov se odgovor obravnava kot napačen in udeležencu se prikaže privzet odziv o napačnem odgovoru.</p>
  <p><strong>Obstajata dva različna sistema primerjave</strong>, ki sta na voljo za vprašanja tipa Kratek odgovor: privzeto je uporabljen enostaven sistem, sistem &quot;Regularni izrazi&quot; je uporabljen, če je označeno polje &quot;Uporabi regularne izraze&quot;. </p>
  <ul>
    <li><strong>Enostavna analiza</strong>
      <p>V tem (privzetem) sistemu analize primerjave se ne upoštevajo velikosti črk besedila. V odgovorih lahko uporabite znak zvezdice (*) kot &quot;nadomestni&quot; znak. Predstavlja poljubno število znakov (vključno brez znakov). Npr. odgovor &quot;Long*&quot; se bo ujemal z &quot;longer&quot;, &quot;longest&quot; in &quot;long&quot;. Če je eden izmed odgovorov samo &quot;*&quot; (samo *), se bo ta odgovor ujemal z vsem in je običajno uporabljen kot zadnji &quot;ujemi vse&quot; odgovor. Postopek preverjanja ujemanja odgovorov gre prek odgovorov v vrstnem zaporedju, kot so prikazani na zaslonu. Ko se odgovora ujemata, se postopek ustavi in se vrne ustrezen rezultat (in odziv, če obstaja). Če so npr. odgovori Daljši, *daljši in * (v tem vrstnem redu) se bo vnos &quot;najdaljši&quot; ujemal z drugim odgovorom in bo v tem primeru tretji odgovor, čeprav se ujema, prezrt.</p>
      <p> Če je zvezdica (*) dejansko potrebna v odgovoru, jo je potrebno vnesti kot \* .</p>
    </li>
  </ul>
  <ul>
    <li><strong>Analiza regularnih izrazov</strong>
      <p>Ta sistem vam nudi dostop do zmogljivejšega a kompleksnejšega sistema analize odgovorov udeleženca. Za popolnejši uvod v regularne izraze, si oglejte strani <a href="http://www.zend.com/zend/tut/tutorial-delin2.php" target="_blank">vodič za regularne izraze v angleščini </a> ali <a href="http://perso.wanadoo.fr/joseph.rezeau/eao/developpement/expandRegexpToString.htm#" 
          target="_blank">rezeau.org</a>. </p>
      <h3>Pravilni odgovor, ki se ujema z vzorcem regularnih izrazov </h3>
      <p>Vseh možnosti, ki jih nudi ta sistem ni mogoče pogledati v celoti zato so v nadaljevanju prikazane samo nekatere možnosti. </p>
      <p><strong>Primer 1.</strong> Vprašanje je &quot;Katere barve vsebuje francoska zastava?&quot;. V okviru prvega odgovora vnesete naslednji regularni izraz: &quot;<span class="c_computeroutput">modra, bela(,| in) rdeča</span>/i&quot;. To se bo ujemalo s poljubnim izmed teh štirih odgovorov udeleženca:</p>
      <ul>
        <li>modra, bela, rdeča</li>
        <li>modra, bela in rdeča</li>
        <li>Modra, bela, rdeča</li>
        <li>Modra, bela in rdeča</li>
      </ul>
      <p>Vedite, da so privzeto preverjanja za regularne izraze občutljiva na velikost črk. Da ujemanje ne bi bilo občutljivo na velikost črk morate dodati parameter <strong>/i</strong>, na konec vašega izraza.</p>
      <p><strong>Primer 2</strong>. Vprašanje: &quot;Kaj je jabolko, hruška ali sliva?&quot;. Odgovor: &quot;(|to so )sadeži?&quot;. To se bo ujemalo:</p>
      <ul>
        <li>sadež</li>
        <li> sadeži</li>
        <li>to so sadež</li>
        <li>to so sadeži</li>
      </ul>
      <p>Opombe - Začetek izraza &quot;(|to so )&quot; se bo ujemal bodisi s praznim nizom ali &quot;to so &quot; (torej &quot;to so&quot;, ki mu sledi presledek). Znak ? (vprašaj) pomeni: prejšnji znak se ne pojavi ali se pojavi enkrat. V tem primeru je uporabljen za ujemanje z edninsko ali množinsko obliko.</p>
      <p><strong>Primer 3.</strong> Vprašanje: &quot;Imenuj denarno enoto, ki se konča na <em>olar</em>&quot;. Odgovor: &quot;[td]olar&quot;. To se bo ujemalo: tolar in dolar. </p>
      <h3>Odkrivanje manjkajočih zahtevanih besed ali znakovnih nizov</h3>
      <p>Sami izrazi ne morejo odkriti manjkajočih znakovnih nizov, zato morate dodati nekaj kode v vaš odgovor, da poskrbite za to. Vsak vaš odgovor ki se pričenja z dvojnim pomišljajem bo preveril odgovor udeleženca, da bi ugotovil ali je naslednji niz prisoten ali ne. Če je prisoten, analiza nadaljuje na naslednje vprašanje, v nasprotnem primeru se analiza ustavi in se prikaže ustrezno sporočilo za odgovor.</p>
      <p><strong>Primer 4.  </strong></p>
      <ul>
        <li>Odgovor 2: <span class="c_computeroutput">--.*modra.*</span>/i</li>
        <li>odgovor udeleženca: &quot;je rdeča in bela&quot;.</li>
        <li>Odziv 2: <span class="c_computeroutput">Manjka barva neba!</span></li>
        <li>Skok 2: <span class="c_computeroutput">ta stran</span></li>
      </ul>
      <p>Tu .  (pika) pomeni &quot;poljuben znak&quot; in * (zvezdica) pomeni &quot;predhodni poseben znak ponovljen poljubno krat&quot;. Odgovor 2 zgornjega izraza pomeni: preveri ali je v odgovoru udeleženca niz znakov &quot;modra&quot;, pred katerim ali za katerim lahko manjka poljuben niz. Vedite, da je uporaba zvezdice različna v sistemu enostavne analize in pri regularnih izrazih.</p>
      <p><strong>Primer 5.</strong> Vprašanje: &quot;Imenuj denarno enoto, ki se konča na <em>olar</em>&quot;. Odgovor izvajalca: &quot;--[t|d]&quot;. Odgovor: &quot;Vaš odgovor bi se moral pričeti z eno od črk: t ali d&quot; </p>
      <h3>Odkrivanje neželenih (napačnih) besed ali znakovnih nizov</h3>
      <p>Morda boste želeli odkriti, če udeleženčev odgovor vsebuje eno ali več besed, ki <strong>ne</strong> sodijo v odgovor (ker so napačne) in jih izločiti z določenim odgovorom. Začnite odgovor izvajalca z dvojnim znakom plus (++). </p>
      <p><strong>Primer 6. </strong></p>
      <ul>
        <li>Odgovor 3: ++(rumena|črna|oranžna|zelena|roza)/i</li>
        <li>odgovor udeleženca: &quot;je modra, oranžna in bela&quot;.</li>
        <li>Odziv 3: Ena ali več barv je napačnih!</li>
        <li>Skok 3: ta stran</li></ul>
        <p>Če je v odgovoru udeleženca katerakoli izmed teh (napačnih) barv, bo negativno povratno sporočilo (Odziv 3) prikazano in napačni nizi bodo obarvani rdeče (ali z barvo razreda .incorrect, če obstaja v datoteki sloga CSS vaše trenutne teme).</p>
      <p><strong>Primer 7</strong>. Vprašanje: &quot;Imenuj denarno enoto, ki se konča na <em>olar</em>&quot;. Odgovor udeleženca: &quot;++šolar&quot;. Odgovor: &quot;Čeprav cenimo šolarje, jih še ne štejemo med denarne enote.&quot;   </p>
      <h3>Uporaba posebnih znakov </h3>
      <p>Če morate uporabiti znake, ki so del nabora <em>posebnih</em> regularnih znakov, morate pred njimi vstaviti t.i. &quot;ubežni&quot; znak (to pomeni pred njih postaviti poševnico nazaj &quot;\&quot;). Če želite npr. sprejeti odgovor &quot;Moj računalnik stane 1000 $&quot;, morate napisati izraz kot &quot;Moj računalnik stane 1000 \$&quot;. Posebni znaki, pred katere morate vstaviti ubežni znak so .^$*()[]+?|</p>
    </li>
  </ul>
</li>

<li><p><b>Pravilno/Napačno</b></p>
<p> Odgovor na to vrsto vprašanja ima samo dve možnosti: pravilno ali napačno. Udeleženec je pozvan naj se odloči, katera možnost je pravilna. Ta vrsta vprašanja je v bistvu vprašanje tipa Več izbir s samo dvema možnostma.</p></li>

<li><p><b>Ujemanje</b></p><p> Ta tip vprašanj je dokaj močen in prilagodljiv. Vprašanja so sestavljena iz seznama imen ali trditev, ki se morajo pravilno ujemati z drugim seznamom imen ali trditev. Na primer &quot;Poveži glavno mesto z državo&quot; z dvema seznamoma Slovenija, Avstrija, Italija in Ljubljana, Dunaj, Rim. Vnose lahko na seznamu ponovite, a je potrebno paziti, da so ponovitve enake. Npr. &quot;Določi vrsto teh bitij&quot; s seznamoma vrabec, krava, mravlja, pes in ptič, žival, žuželka, žival. </p>

<p>Pri ustvarjanju vprašanj tega tipa gredo elementi za prvi seznam v polja odgovorov in elementi za drugi seznam v polja odzivov. Ko je vprašanje ustvarjeno je prikazana shema boljšega označevanja. Ko udeleženec uspešno poveže vse elemente se uporabi skok iz prvega odgovora. Neuspešen odgovor povzroči skok na stran drugega odgovora. Vprašanje <b>ne</b> podpira odzivov po meri, udeležencu se pove, koliko ujemanj je pravilnih ali če so vsa ujemanja pravilna.</p>

<p>Drugače kot pri vprašanju tipa Več izbir, kjer so možnosti prikazane v naključnem vrstnem redu, prvi seznam elementov <b>ni</b> premešan, ampak je prikazan v enakem vrstnem redu, kot je vnesen. To omogoča sestavo <b>&quot;Razvrščenih&quot;</b> vprašanj. Pomislite na vprašanje &quot;Razvrstite sledeče po letnici rojstva naraščajoče &quot; s seznamom 1., 2., 3., 4., 5., 6. in France Prešeren, Simon Gregorčič, Anton Aškerc, Fran Seliški Finžgar, Ivan Cankar, Oton Župančič. Seveda je drug seznam premešan preden se uporabi v vprašanju.</p></li>

<li><p><b>Številčno</b></p><p> Ta tip vprašanj zahteva kot odgovor število. V svoji najpreprostejši obliki je zahtevan samo en odgovor. Na primer &quot;Koliko je 2 plus 2?&quot; z odgovorom 4 za skok naprej. Bolje je, če se določi obseg, saj notranje zaokroževanje številčnih vrednosti lahko povzroči, da se primerjani števili ne ujemata. Tako bi na primer bilo potrebno ob vprašanju &quot;Koliko je 10 deljeno s 3?&quot; nujno podati odgovor kot <b>&quot;Minimum:Maksimum&quot;</b> kar pomeni <b>dve</b> vrednosti ločeni z dvopičjem (:). Tako bi v primeru, ko je kot sprejemljiv obseg podan odgovor 3,33:3,34 vse oblike odgovorov 3,33 ali 3,333 ali 3,3333 štele kot pravilen odgovor. &quot;Napačni&quot; odgovori bi vključevali 3,3 (manj kot minimum) in 3,4 (več kot maksimum).</p>

<p>Dovoljenih je več pravilnih odgovorov, ki so lahko ena ali več vrednosti. Vedite, da so odgovori preverjani v vrstnem redu Odgovor 1, Odgovor 2 ... zato je potrebno nekaj pozornosti, da se pojavi željen odziv. Na primer vprašanje &quot;Kdaj je bil rojen Karel Destovnik Kajuh?&quot; ima lahko odgovor eno samo vrednost 1922 kar je natančen odgovor in par vrednosti 1920:1929, v dvajsetih letih prejšnjega stoletja kot manj natančen odgovor. Vrstni red v katerem se preverjajo vrednosti je očiten 1922 in nato 1920:1929. Prvi odgovor bi lahko imel odziv &quot;To je natančno tako&quot; medtem ko bi lahko bil odziv drugega odgovora &quot;To je blizu, uganili ste desetletje&quot;.</p>

<p>Napačni odgovori so lahko podani, a glede na dejanski obseg je potrebno paziti, da so vpisani za pravilnimi odgovori. Npr. dodajanje napačnega odgovora 3:4 k vprašanju &quot;10 deljeno s 3&quot; mora slediti za pravilnim odgovorom. Tako so odgovori razvrščeni 3,33:3,34 (&quot;pravilen&quot; odgovor) nato 3:4 (&quot;napačen&quot; odgovor, a ne popolnoma napačen!).</p></li>

<li><p><b>Esej</b></p>
<p> Na to vprašanje udeleženec odgovarja v obliki eseja. Pri tem vprašanju ni samodejnega dodeljevanja ocen, zato boste morali oceno dodeliti ročno.</p>

</ul>