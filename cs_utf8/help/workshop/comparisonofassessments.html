<p align="center"><b>Porovnání hodnocení</b></p>

<p>Ve workshopu je běžné, že tatáž odevzdaná práce je hodnocena učitelem i
studenty. V případě, že jsou použity ukázky, hodnotí je učitel jako první a
poté některé z nich hodnotí studenti. Práce studentů mohou být hodnoceny
učitelem, alespoň částečně, a velmi pravděpodobně budou hodnoceny několika
studenty. Workshop umožňuje učiteli, aby část konečné známky byla tvořena
známkou za hodnocení, která student provedl, a zbývající část byla tvořena
známkou za práci, kterou student odevzdal. (Poměr těchto dvou součástí známky
se stanoví v nastavení workshopu.) Hodnocení, která provádějí studenti, jsou
známkována na základě toho, jak dalece se shodují s hodnocením, které u stejné
práce provedl učitel. (V případě, že hodnocení učitele chybí, použije se průměr
hodnocení spolužáky.)</p>

<p>Stupeň shody mezi hodnoceními prováděnými studenty a hodnoceními učitele je
určován na základě rozdílů mezi bodovým hodnocením jednotlivých položek
(vlastně jejich druhou mocninou). Průměr těchto rozdílů je třeba konvertovat na
známku. Volba "Porovnání hodnocení" umožňuje učiteli, aby tuto konverzi mohl do
jisté míry řídit.</p>

<p>Abyste si udělali představu, jak tato volba funguje, vezmeme si (poměrně
jednoduchý) příklad hodnocení, které má 10 otázek Ano/Ne. V hodnocení se
například mohou objevit otázky typu "Je graf správně uspořádán?", "Činí výpočet
zisku 100,66 dolarů?" atd. Představme si deset takových otázek. Je-li vybráno
nastavení "Velmi volné" a hodnocení provedené studentem je zcela shodné s
hodnocením učitele, známka je 100%, při rozdílu o jednu otázku 90%, při dvou
rozdílech 80%, třech rozdílech 70% atd. To se zdá být v pořádku a asi si
říkáte, proč je to "Velmi volné" porovnání. Uvažujme tedy, že máme studenta,
který hodnotí velmi nahodile a odpovědi na těchto deset otázek prostě hádá.
Průměrně se tak "trefí" do hodnocení učitele u pěti odpovědí z deseti. Známka
za toto nahodilé hodnocení by se tedy pohybovala kolem 50%. Je-li volba změněna
na "Volné", potom nahodilé hodnocení už získá pouze 20%. Je-li volba změněna na
"Střední", je známkou za nahodilé hodnocení obvykle 0 (nula). Při tomto
porovnávání je známka 50% udělena v případě, že se obě hodnocení shodují v osmi
otázkách z deseti. Jestliže se různí ve třech odpovědích, pak je známka 25%.
Je-li volba nastavena na "Přísné", dvě rozdílné odpovědi vedou ke známce 40%.
"Velmi přísné" porovnávání přiděluje za dvě rozdílné odpovědi známku 35%, a
rozdíl v jedné odpovědi snižuje známku na 65%.</p>

<p>Tento příklad je poněkud umělý, protože většina hodnocení obsahuje obvykle
položky, které mají různé hodnoty, a ne pouze Ano nebo Ne. V těchto případech
budou výsledkem porovnávání známky pravděpodobně o něco vyšší než ty, které
jsou uvedeny výše. Různé stupně porovnávání (Velmi volné, Volné, Střední...)
jsou nastaveny tak, aby učitel mohl porovnávání doladit přesně podle svých
potřeb. Pokud má učitel pocit, že známky za hodnocení jsou příliš nízké, potom
změní volbu na "Volné" nebo dokonce "Velmi volné". A naopak, pokud se známky za
hodnocení studenty zdají být obecně příliš vysoké, měla by být tato volba
změněna na "Přísné" nebo "Velmi přísné". Je to opravdu metoda pokusu a omylu &ndash;
nejlépe je začít s volbou "Střední".</p>

<p>V průběhu workshopu může mít učitel dojem, že známky, které dostávají
studenti za svá hodnocení, jsou příliš vysoké nebo příliš nízké. (Automatická
známka za hodnocení se zobrazuje na stránce workshopu.) V takovém případě může
učitel změnit stupeň porovnávání a přepočítat známky studentů za hodnocení. K
tomu je potřeba na stránce "Správa" kliknout na odkaz "Přepočítat známky za
hodnocení provedená studenty". Tento postup je možno bez obav provádět
opakovaně.</p>
