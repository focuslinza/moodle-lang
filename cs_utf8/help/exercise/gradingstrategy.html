<p align="center"><b>Způsob hodnocení</b></p>

<p>Práce v modulu Cvičení lze hodnotit různým způsobem. Zde jsou uvedeny
všechny dostupné způsoby hodnocení:</p>

<ol>
  <li><b>Neznámkováno</b>. U tohoto typu zadání nemá učitel zájem o
  kvantitativní hodnocení. Studenti práce slovně komentují, ale neznámkují je.
  Učitel však může komentáře studentů známkovat. Základem pro konečnou známku
  je potom "Známka za hodnocení". Jestliže učitel hodnocení studentů
  neoznámkuje, daná práce nemá konečnou známku.</li>

  <li><b>Hodnocení podle kritérií</b>. Toto je výchozí forma hodnocení.
  Hodnocení každé práce sestává z řady kritérií &ndash; "položek hodnocení". Každá
  položka by se měla zaměřit na určitý aspekt zadání. Nejčastěji se používá 5
  až 15 těchto položek, konkrétní počet závisí na rozsahu a složitosti zadání.
  Přípustné je i zadání s jedinou položkou hodnocení; způsob hodnocení je potom
  prakticky stejný jako u modulu Úkol.</li>

  <li style="list-style: none">
    <p>Položky hodnocení mají tyto tři charakteristické vlastnosti:</p>

    <ol>
      <li>POPIS. Zde by mělo být jasně stanoveno, jaký aspekt práce položka
      hodnotí. Pokud je hodnocení kvalitativní, je vhodné podrobně popsat, jaký
      výsledek bude považován za výborný, průměrný a slabý.</li>

      <li>
        <p>ŠKÁLU. K dispozici je několik předem připravených škál. Od
        jednoduchých škál typu Ano/Ne, přes vícebodové škály až k plné
        procentuální škále. Každá položka má vlastní škálu, kterou byste měli
        vybrat tak, aby dobře vystihovala předpokládaný počet variací položky.
        Poznámka: Použitá škála nemá vliv na důležitost položky ve výpočtu
        konečného bodování, dvoubodová škála bude mít stejný "vliv" na výsledky
        jako stobodová škála, pokud je všem položkám hodnocení přiřazena stejná
        váha.</p>

        <p>Pokud jsou v kurzu nastaveny vlastní škály, je možné je použít.
        Poznámka: Tento typ škály se používá jako mnohobodová škála a zobrazí
        se pouze první a poslední položka škály. Například, pokud je v kurzu
        vytvořena vlastní škála "Velmi mokrý, mokrý, vlhký, suchý", je možno ji
        použít a zobrazí se jako čtyřbodová škála &ndash; hodnocení "Velmi mokrý"
        bude na jednom konci škály a hodnocení "Suchý" na druhém.</p>
      </li>

      <li>VÁHU. Při výpočtu souhrnné známky je položkám hodnocení standardně
      přiřazena stejná váha. Výchozí stav můžete změnit, když důležitějším
      položkám přiřadíte váhu vyšší než jedna a méně důležitým přiřadíte váhu
      nižší. Změna váhy NEMÁ vliv na hodnotu nejvyšší možné známky, ta je pevně
      nastavena parametrem "Známka za odevzdanou práci". Váhy můžete nastavit i
      na zápornou hodnotu, to je ale pouze experimentální vlastnost.</li>
    </ol><br>
  </li>

  <li><b>Dichotomické hodnocení Ano/Ne</b>. U tohoto typu zadání jsou práce
  hodnoceny pomocí sady škál Ano/Ne. Známka je určena tabulkou "Způsob
  hodnocení", která udává vztah mezi počtem negativních odpovědí a navrhovanou
  známkou. Například: Odevzdaná práce musí obsahovat šest důležitých
  prvků/aspektů. V tabulce "Způsob hodnocení" budou uvedeny známky pro případy,
  kdy jsou obsaženy všechny aspekty, kdy jeden chybí, dva chybí atd.
  Jednotlivým aspektům lze přiřadit různou váhu podle důležitosti. Celkový
  "počet chyb" je váženým součtem chybějících aspektů. Každý aspekt má výchozí
  váhu 1. Způsob známkování bude často nelineární; např. pro zadání, které má
  10 částí, mohou mít navrhované známky hodnotu 90%, 70%, 50%, 40%, 30%, 20%,
  10%, 0%, 0%, 0% . Hodnotitel může při stanovení konečné známky upravit
  navrhovanou známku až o 20 % (nahoru nebo dolů).</li>

  <li><b>Hodnocení volbou charakteristiky</b> Toto je nejjednodušší způsob
  známkování (i když ne nutně nejjednodušeji nastavitelný). Odevzdané práce se
  hodnotí podle sady charakteristik. Hodnotitel vybírá, která charakteristika
  se pro danou práci nejlépe hodí. Známku určuje tabulka "Charakteristika", v
  níž je pro každou charakteristiku uvedena navrhovaná známka. Příklad: Zadání
  může mít nastaveno pět charakteristik, hodnotitel potom při hodnocení vybírá
  pro každou hodnocenou práci jednu z nich. Podobně jako u dichotomického
  hodnocení může hodnotitel při stanovení konečné známky upravit navrhovanou
  známku až o 20 %.</li>

  <li><b>Hodnocení sadami charakteristik</b>. Tento způsob hodnocení je podobný
  hodnocení volbou charakteristiky, liší se pouze tím, že je zde definováno
  několik sad charakteristik. Jednotlivé sady se vztahují k vybranému aspektu
  práce, každá sada může obsahovat až pět charakteristik. Sady charakteristik
  mohou mít přiřazeny různé váhy, výsledná známka je váženou kombinací bodů za
  každou sadu. U tohoto typu hodnocení <b>není</b> možné automaticky vypočtenou
  známku dodatečně upravovat.</li>
</ol>
