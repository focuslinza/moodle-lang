<h2>Psaní textu pomocí formátu Markdown</h2>

<div id="Main">
  <div class="article">
    <p>Formát Markdown rozšiřuje jednoduchý formát zadávání textu, který je k
    dispozici v Moodlu. Formát Markdown umožňuje snadno přidat zdůraznění
    (tučný a kurzívní řez písma), strukturovat obsah (seznamy s odrážkami a
    nadpisy) a vkládat odkazy (na obrázky nebo jiné webové zdroje). Formát
    Markdown je možné používat na mnoha místech v Moodlu, stačí jej jednoduše
    vybrat z rozbalovacího seznamu formátování, který &ndash; je-li k dispozici &ndash; je
    umístěn pod oblastí pro zadání textu.</p>

    <ul>
      <li><a href="#concepts">Základní pojmy</a></li>

      <li><a href="#emphasis">Zdůraznění textu</a></li>

      <li><a href="#headings">Nadpisy</a></li>

      <li><a href="#lists">Seznamy</a></li>

      <li><a href="#quotes">Citované odstavce</a></li>

      <li><a href="#links">Webové odkazy</a></li>

      <li><a href="#images">Obrázky</a></li>

      <li><a href="#advanced">Další informace</a></li>
    </ul>

    <h2><a id="concepts" name="concepts">Základní pojmy</a></h2>

    <p>Text je možné jednoduše zadávat do oblasti pro zadávání textu nebo do
    textového pole. Na konci každého odstavce stiskněte dvakrát klávesu Enter,
    tak aby byl mezi koncem odstavce a začátkem dalšího prázdný řádek.</p>

    <h2><a id="emphasis" name="emphasis">Zdůraznění textu</a></h2>

    <p>Pomocí formátu Markdown můžete přidat tři úrovně zdůraznění textu &ndash;
    <em>kurzívu</em>, <strong>ztučnění</strong> nebo kombinaci
    <strong><em>kurzívy a ztučnění</em></strong>. Toho dosáhnete tak, že před i
    za text, který chcete zdůraznit, zapíšete hvězdičky. Příklad:</p>

    <p><strong><code>*kurzíva*</code></strong> -&gt; <em>kurzíva</em><br>
    <strong><code>**tučně**</code></strong> -&gt; <strong>tučně</strong><br>
    <strong><code>***tučná kurzíva***</code></strong> -&gt; <strong><em>tučná
    kurzíva</em></strong></p>

    <p>Zdůraznit můžete jednotlivá slova, víceslovná spojení nebo i části
    slov:</p>

    <p><strong><code>*jednotlivé* slovo</code></strong> -&gt;
    <em>jednotlivé</em> slovo<br>
    <strong><code>***víceslovné spojení***</code></strong> -&gt;
    <strong><em>víceslovné spojení</em></strong><br>
    <strong><code>ne**rozliš**itelný</code></strong> -&gt;
    ne<b>rozliš</b>itelný</p>

    <p>Pro dosažení stejného výsledku můžete namísto hvězdiček použít také
    podtržítka (_).</p>

    <h2><a id="headings" name="headings">Nadpisy</a></h2>

    <p>Formát Markdown umožňuje rozdělit text pomocí nadpisů; k dispozici je
    šest různých úrovní, i když v běžném textu se používají maximálně tři
    úrovně. V textu, který právě čtete, jsou použity tři úrovně nadpisů.</p>

    <p>Nadpis můžete vytvořit tak, že na začátek řádku umístíte jeden či více
    křížků (#). Jeden křížek označuje největší a nejdůležitější nadpis, šest
    křížků pak nejméně důležitý nebo nejmenší nadpis.</p>

    <p><strong><code># nadpis sekce</code></strong><br>
    <strong><code>## nadpis podsekce</code></strong><br>
    <strong><code>### nadpis pod-podsekce</code></strong><br>
    atd.</p>

    <p>První dvě úrovně nadpisů jsou nejběžnější a lze je vytvořit dalšími
    způsoby, které v textovém zápisu více vystupují z okolního textu (výsledná
    podoba však bude stejná jako u předchozí metody). Jedna z alternativ
    používá řádek znaků "rovná se" (=) nebo "spojovník" (-) umístěný pod
    nadpisem:</p>

    <p><strong><code>nadpis sekce</code></strong><br>
    <strong><code>===============</code></strong></p>

    <p><strong><code>nadpis dílčí sekce</code></strong><br>
    <strong><code>------------------</code></strong></p>

    <h2><a id="lists" name="lists">Seznamy</a></h2>

    <h3>Seznamy s odrážkami</h3>

    <p>Seznamy s odrážkami je možné vytvořit tak, že na začátek každého řádku
    umístíte hvězdičku, za níž bude následovat mezera a poté text odrážky.
    Nezapomeňte, že mezera je důležitá a nelze ji vynechat.</p>

    <p><strong><code>* první bod</code></strong><br>
    <strong><code>* druhý bod</code></strong><br>
    <strong><code>* třetí bod</code></strong></p>

    <p>bude vypadat takto:</p>

    <ul>
      <li>první bod</li>

      <li>druhý bod</li>

      <li>třetí bod</li>
    </ul>

    <h3>Číslované seznamy</h3>

    <p>Podobně je možné vytvořit číslované seznamy. Na začátek každého řádku
    umístěte číslo, za ním mezeru a potom příslušný text.</p>

    <p><strong><code>1. první bod</code></strong><br>
    <strong><code>2. druhý bod</code></strong><br>
    <strong><code>3. třetí bod</code></strong></p>

    <p>bude vypadat takto:</p>

    <ol>
      <li>první bod</li>

      <li>druhý bod</li>

      <li>třetí bod</li>
    </ol>

    <h3>Odsazené seznamy</h3>

    <p>Seznamy s odrážkami a číslované seznamy můžete vnořit nebo odsadit, a to
    i když v jednom bloku použijete oba typy seznamů:</p>
    <pre>
    * první odrážka nejvyšší úrovně
      * první odrážka druhé úrovně 
      * druhá odrážka druhé úrovně 
    * druhá odrážka nejvyšší úrovně 
    1. první číslovaný bod
       1. vnořený číslovaný bod  
    2. druhý číslovaný bod
</pre>

    <p>bude vypadat takto:</p>

    <ul>
      <li>první odrážka nejvyšší úrovně

        <ul>
          <li>první odrážka druhé úrovně</li>

          <li>druhá odrážka druhé úrovně</li>
        </ul>
      </li>

      <li>druhá odrážka nejvyšší úrovně

        <ol>
          <li>první číslovaný bod

            <ol>
              <li>vnořený číslovaný bod</li>
            </ol>
          </li>

          <li>druhý číslovaný bod</li>
        </ol>
      </li>
    </ul>

    <h2><a id="quotes" name="quotes">Citované odstavce</a></h2>

    <p>Citovaný text můžete označit tak, že na začátek každého řádku umístíte
    ostrou závorku (&gt;). Důvodem výběru právě tohoto znaku je to, že mnoho
    e-mailových programů používá ostrou závorku k označení citovaných částí.
    Při zobrazení je obvykle citovaná část odsazena z obou stran.</p>

    <p><strong><code>&gt; Toto je citovaný odstavec,</code><br>
    <code>&gt; který zahrnuje dva řádky.</code></strong></p>

    <p>bude vypadat takto:</p>

    <blockquote>
      <p>Toto je citovaný odstavec, který zahrnuje dva řádky.</p>
    </blockquote>

    <p>Zadávání lomených závorek na každém řádku si můžete ušetřit tak, že
    použijete jednu lomenou závorku na začátku prvního řádku citovaného
    odstavce:</p>

    <p><strong><code>&gt; Toto celé je jeden citovaný</code><br>
    <code>odstavec, přestože obsahuje</code> <code>několik
    řádků.</code></strong></p>

    <p>bude vypadat takto:</p>

    <blockquote>
      <p>Toto celé je jeden citovaný odstavec, přestože obsahuje několik
      řádků.</p>
    </blockquote>

    <h2><a id="links" name="links">Webové odkazy</a></h2>

    <p>Existují dva způsoby vytváření odkazů na webové materiály. První
    možností je vložit odkaz do textu. Text, který má sloužit jako odkaz,
    uzavřete do hranatých závorek a za něj umístěte do kulatých závorek URL
    stránky, která se po kliknutí na odkaz otevře; mezi dvěma sadami závorek
    nedělejte mezeru; za URL můžete v uvozovkách volitelně přidat název
    odkazu.</p>

    <p><strong><code>Ukázka [odkazu](http://example.com/ "Volitelný název") ve
    větě.</code></strong></p>

    <p>bude vypadat takto:</p>

    <p>Ukázka <a href="http://example.com/" title="Volitelný název">odkazu</a>
    ve větě.</p>

    <p>Název, pokud je zadán, se zobrazí jako bublina, jakmile uživatel přes
    text odkazu přejede myší. Vyzkoušejte si to na výše uvedeném odkazu.</p>

    <p>U delších odkazů se můžete vyhnout přerušení textu použitím stylu
    poznámky pod čarou. V druhé sadě hranatých závorek připojte k odkazu krátký
    identifikační název (například krátké vysvětlující slovo, frázi nebo
    jednoduše číslo).</p>

    <p><strong><code>Ukázka [odkazu][uk] ve větě.</code></strong></p>

    <p>Potom můžete na libovolném místě dokumentu (nejlépe přímo pod odstavcem
    obsahujícím odkaz nebo společně s ostatními URL odkazů na konci dokumentu)
    definovat přidruženou adresu URL s identifikátorem:</p>

    <p><strong><code>[uk]:</code></strong> <strong><code>http://example.com/
    "Volitelný název"</code></strong></p>

    <p>Výstup druhé ukázky bude k nerozeznání od první. Celé je to jednoduše
    otázka přehledného uspořádání pracovního dokumentu z důvodu usnadnění
    následných úprav, zejména v případech, kdy spolupracujete s dalšími
    uživateli.</p>

    <p>Poslední možností je umístit adresu URL do ostrých závorek, pokud
    chcete, aby text odkazu vypadal stejně jako URL:</p>

    <p><strong><code>&lt;http://moodle.org/&gt;</code></strong></p>

    <p>bude vypadat takto:</p>

    <p><a href="http://moodle.org">http://moodle.org</a></p>

    <h2><a id="images" name="images">Obrázky</a></h2>

    <p>Obrázky se vkládají podobným způsobem jako webové odkazy, ale předchází
    před nimi vykřičník. Uživatelům, kteří obrázek z nějakého důvodu nemohou
    zobrazit, je poskytován alternativní text (<b>alt</b> text). Tento text byl
    měl dávat smysl i bez doprovodného obrázku. Tímto způsobem je také možné
    poskytovat ostatním uživatelům upravujícím text informaci o účelu
    obrázku.</p>

    <p>Název se zobrazí v malém okénku, jakmile uživatel přejede přes obrázek
    myší. Tak můžete poskytovat čtenářům další informace.</p>

    <p><strong><code>![alt text](/path/img.jpg "Volitelný
    název")</code></strong></p>

    <p>Stejně jako u webových odkazů můžete dokument uspořádat tak, že
    seskupíte všechna URL pomocí stylu poznámky pod čarou. Obrázku přiřaďte
    krátký, jedinečný název:</p>

    <p><strong><code>![alt text][foto1]</code></strong></p>

    <p>a na libovolném místě v dokumentu přiřaďte tento název k souboru
    obrázku:</p>

    <p><strong><code>[foto1]:</code></strong> <strong><code>/url/to/img.jpg
    "Volitelný název"</code></strong></p>

    <p>Zde je ukázka a její výsledek:</p>

    <p><strong><code>![logo Google](http://www.google.com/images/logo.gif "Logo
    vyhledávače Google")</code></strong></p>

    <p><img src="http://www.google.com/images/logo.gif" alt="logo Google"
    title="Logo vyhledávače Google"></p>

    <p>Alternativní text (alt text), který je také důležitý z hlediska
    přístupnosti, bude často používán prohlížeči v případech, kdy dojde k
    poškození odkazů na obrázky nebo k dočasné nedostupnosti obrázku:</p>

    <p><strong><code>![alternativní text pro poškozený
    obrázek](http://example.com/intentionally.broken.link "Tento obrázek se
    nikdy nezobrazí")</code></strong></p>

    <p>bude vypadat takto (přesný výstup závisí na prohlížeči):</p>

    <p><img src="http://example.com/intentionally.broken.link" alt=
    "alternativní text pro poškozený obrázek" title=
    "Tento obrázek se nikdy nezobrazí"></p>

    <h2><a id="advanced" name="advanced">Další informace</a></h2>

    <p>Tento krátký úvod popisuje nejčastěji používané vlastnosti formátu
    Markdown. Formát Markdown lze ovšem použít i pro komplikovanější
    formátování, a to zejména pokud jste již obeznámeni s vytvářením textů ve
    formátu HTML. Informace k dalším funkcím jsou uvedeny v samostatném
    dokumentu s názvem Pokročilé použití formátu Markdown.</p>

    <p align="right"><a href="help.php?file=advanced_markdown.html">Pokročilé
    použití formátu Markdown</a></p>
  </div>
</div>
