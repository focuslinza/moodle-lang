<p align="center"><b>Typy otázek</b></p>

<p>Modul Přednáška v současnosti podporuje následující typy otázek:</p>

<ol>
  <li>
    <p><b>Otázky s výběrem odpovědí</b> Toto je výchozí typ otázky. Student
    vybírá odpověď z několika variant. Volba správné odpovědi "pustí" studenta
    k dalším stránkám přednášky, volba odpovědi chybné nikoliv. Chybné varianty
    odpovědi se někdy nazývají <b>distraktory</b>; na jejich kvalitě hodnota
    celé otázky často závisí více než na znění otázky nebo na správné
    odpovědi.</p>

    <p>Ke každé odpovědi může učitel připojit reakci. Pokud žádnou nepřipojí,
    studentovi se zobrazí výchozí reakce "Tato odpověď je správná", resp. "Tato
    odpověď není správná".</p>

    <p>U otázek s výběrem odpovědí může být správná více než jedna odpověď.
    Každé správné odpovědi může být přiřazena odlišná reakce, stejně jako skok
    na odlišnou (v lineární posloupnosti níže umístěnou) stránku přednášky,
    bodové ohodnocení správných odpovědí se však neliší, z hlediska známkování
    tedy není žádná odpověď "správnější" než jiná. Otázku je možné sestavit
    tak, že správné jsou všechny odpovědi a každá z nich může přenést studenta
    do jiné (níže umístěné) části přednášky.</p>

    <p>Podtypem otázky s výběrem odpovědí je <b>"otázka s výběrem více
    správných odpovědí"</b>. Zde musí student vybrat všechny správné odpovědi.
    Součástí textu otázky může (ale nemusí) být informace o celkovém počtu
    správných odpovědí. Například otázka "Která z následujících osobností byla
    prezidentem USA?" tuto informaci neobsahuje, kdežto otázka "Vyberte ze
    seznamu dva prezidenty USA" ano. Počet správných odpovědí může sahat od
    <b>1</b> až do celkového počtu variant odpovědí. I při jedné správné
    odpovědi se však "otázka s výběrem více správných odpovědí" liší od "otázky
    s výběrem odpovědí", protože studentovi dovoluje vybrat více než jednu
    odpověď (a dopustit se tak chyby).</p>

    <p>Také v tomto případě jsou správné odpovědi charakterizovány skokem na
    níže umístěné stránky přednášky a chybné odpovědi návratem na aktuální
    stránku nebo skokem na stránky umístěné výše. V případě více správných
    odpovědí by všechny odskoky měly vést na tutéž stránku (a u chybných
    odpovědí právě tak). Pokud tomu tak <b>není</b>, je učiteli na stránce
    přednášky zobrazeno výstražné hlášení. Reakce ke správným odpovědím by měla
    být uvedena u první správné odpovědi, reakce k chybným odpovědím potom u
    první chybné odpovědi. Reakce u ostatních odpovědí jsou ignorovány (bez
    upozornění).</p>
  </li>

  <li>
    <p><b>Krátká tvořená odpověď</b></p>

    <p>Student je vyzván k vložení krátkého textového řetězce, který se
    porovnává s jednou nebo více možnými odpověďmi. Lze zadat správné i špatné
    odpovědi, ke každé odpovědi lze připojit reakci. Pokud není připojena žádná
    reakce, zobrazí se studentovi výchozí reakce "Tato odpověď je správná",
    resp. "Tato odpověď není správná". Jestliže se studentova odpověď neshoduje
    s žádnou z definovaných odpovědí, považuje se odpověď za chybnou a
    studentovi se zobrazí výchozí reakce na chybnou odpověď.</p>

    <p>Pro tento typ otázky existují <strong>dva různé porovnávací
    systémy</strong>: jednoduchý systém, používaný jako výchozí, a systém
    "regulárních výrazů", který se aktivuje volbou "Používat regulární
    výrazy".</p>

    <ul>
      <li>
        <strong>Jednoduchá analýza</strong>

        <p>Ve výchozím nastavení se při kontrole odpovědi nerozlišují malá a
        velká písmena. V definici odpovědí je možno používat hvězdičku (*) jako
        zástupný znak. Nahrazuje libovolný počet znaků (nebo také žádný znak).
        Například výrazu "Long*" vyhoví odpovědi "longer", "longest" a "long".
        Jestliže jedna z definovaných odpovědí obsahuje pouze "*" (jednu *),
        vyhoví jí libovolný řetězec. Obvykle se tento výraz používá jako
        poslední definovaná odpověď, která zachytí všechny odpovědi studentů.
        Porovnávání odpovědí probíhá v tom pořadí, v jakém jsou zobrazeny na
        obrazovce. Jakmile je nalezena shoda, proces porovnávání skončí a vrátí
        odpovídající výsledek (a reakci, pokud je připojena). Jestliže jsou
        tedy například jako odpovědi definovány řetězce Longest, Long* a * (v
        tomto pořadí), vložená odpověď "longer" vyhoví druhé definované
        odpovědi; třetí definovaná odpověď se potom nebre v úvahu, i když by jí
        vložená odpověď rovněž vyhověla.</p>

        <p>Pokud je potřeba použít ve vkládané odpovědi hvězdičku (*), je nutno
        před ni vložit obrácené lomítko \*.</p>
      </li>
    </ul>

    <ul>
      <li>
        <strong>Analýza pomocí regulárních výrazů</strong>

        <p>Tento systém pro analýzu odpovědí studentů je účinnější, ale také
        složitější. Úplný úvod do problematiky regulárních výrazů naleznete na
        těchto stránkách: <a href=
        "http://www.zend.com/zend/tut/tutorial-delin2.php" target=
        "_blank">Regular-Expressions Tutorial</a> nebo na <a href=
        "http://perso.wanadoo.fr/joseph.rezeau/eao/developpement/expandRegexpToString.htm#"
        target="_blank">rezeau.org</a>. V češtině lze základní poučení nalézt
        např. na příslušné stránce <a href=
        "http://cs.wikipedia.org/wiki/Regul%C3%A1rn%C3%AD_v%C3%BDraz" target=
        "_blank">Wikipedie</a>, kde jsou uvedeny také další odkazy.</p>

        <h3>Správná odpověď shodující se s vzorcem regulárního výrazu</h3>

        <p>Není možné uvést zde všechny příklady širokých možností, které tento
        systém nabízí. Příklady zde uvedené jsou pouze ilustrační.</p>

        <p><strong>Příklad 1.</strong> Dejme tomu, že otázka zní "Jaké barvy má
        francouzská vlajka?". Do rámečku pro odpověď 1 napíšete tento regulární
        výraz: "<span class="c_computeroutput">je modrá, bílá(,| a)
        červená</span>/i". Tomuto výrazu vyhovují všechny čtyři následující
        odpovědi studentů:</p>

        <ul>
          <li>je modrá, bílá, červená</li>

          <li>je modrá, bílá a červená</li>

          <li>Je modrá, bílá, červená</li>

          <li>Je modrá, bílá a červená</li>
        </ul>

        <p>Upozornění: Ve výchozím nastavení se u regulárních výrazů rozlišují
        velká a malá písmena; abyste dosáhli opaku, je třeba na konec
        regulárního výrazu přidat parametr <strong>/i</strong>.</p>

        <p><strong>Příklad 2</strong>. Otázka: "What is blue, or red, or
        yellow?". Odpověď: "(|it's )a colou?r". Tomuto výrazu vyhovují
        odpovědi:</p>

        <ul>
          <li>a colour</li>

          <li>a color</li>

          <li>it's a colour</li>

          <li>it's a color</li>
        </ul>

        <p>Poznámky: Úvodní části tohoto regulárního výrazu "(|it's )" vyhoví
        buď žádný znak, nebo řetězec "it's " (tj. "it's" a mezera). ? (otazník)
        znamená: počet výskytů předcházejícího znaku je 0 nebo 1; zde se
        zástupného znaku "?" používá ke kladnému vyhodnocení britského i
        amerického pravopisu.</p>

        <p><strong>Příklad 3.</strong> Otázka: "Uveďte anglické jméno zvířete
        složené ze tří písmen, jestliže prostředním písmenem je samohláska
        <em>a</em>". Odpověď: "[bcr]at". Tomuto výrazu vyhoví odpovědi: bat,
        cat a rat.</p>

        <h3>Zjišťování chybějících slov nebo řetězců</h3>

        <p>Regulární výrazy samy o sobě chybějící řetězce odhalit nemohou, a
        proto je třeba přidat do odpovědi jednoduchý kód, který se o to
        postará. Odpověď učitele, která začíná dvěma spojovníky, bude
        analyzovat odpověď studenta a zjišťovat, zda obsahuje následný řetězec
        či nikoli. Pokud řetězec je v odpovědi studenta obsažen, pokročí
        analýza k další otázce; pokud řetězec v odpovědi chybí, analýza se
        zastaví a zobrazí se odpovídající reakce.</p>

        <p><strong>Příklad 4.</strong></p>

        <ul>
          <li>Odpověď 2: <span class=
          "c_computeroutput">--.*modr.*</span>/i</li>

          <li>Odpověď studenta: "červená a bílá"</li>

          <li>Reakce 2: <span class="c_computeroutput">V odpovědi chybí barva
          oblohy!</span></li>

          <li>Skok 2: <span class="c_computeroutput">tato stránka</span></li>
        </ul>

        <p>Tečka (".") zde zastupuje libovolný znak a hvězdička ("*") znamená,
        že předcházející speciální znak se může libovolně opakovat. Regulární
        výraz uvedený v Odpovědi 2 tedy znamená: zkontroluj, zda se v odpovědi
        studenta vyskytuje řetězec "modr", jemuž může předcházet a po něm
        následovat libovolná sekvence znaků. Všimněte si prosím, že použití
        hvězdičky v jednoduché analýze a v systému regulárních výrazů se od
        sebe liší.</p>

        <p><strong>Příklad 5.</strong> Otázka: "Uveďte anglické jméno zvířete
        složené ze tří písmen, jestliže prostředním písmenem je samohláska
        <em>a</em>". Výraz v poli Odpověď: "--[b|c|r]". Reakce: "Vaše odpověď
        by měla začínat jedním z těchto písmen: b, c nebo r."</p>

        <h3>Zjišťování nechtěných (nesprávných) slov nebo řetězců</h3>

        <p>Chcete zjistit, zda odpověď studenta obsahuje jedno nebo více slov,
        která by <strong>neměla</strong> být v odpovědi obsažena (protože jsou
        špatně), a chcete jim vyčlenit určitou reakci. Prostě zadejte na
        začátku výrazu v poli Odpověď dvě znaménka plus (++).</p>

        <p><strong>Příklad 6.</strong></p>

        <ul>
          <li>Odpověď 3: ++(žlutá|černá|oranžová|zelená|černá|růžová)/i</li>

          <li>Odpověď studenta: "modrá, oranžová a bílá"</li>

          <li>Reakce 3: Jedna nebo více barev je špatně!</li>

          <li>Skok 3: Tato stránka</li>
        </ul>

        <p>Jestliže je některá z uvedených barev nalezena v odpovědi studenta,
        zobrazí se negativní reakce (Reakce 3) a nesprávné řetězce se obarví
        červeně (nebo jinou barvou určenou pro výpis chyb, pokud je v
        kaskádových stylech aktuálně používaného motivu definována).</p>

        <p><strong>Příklad 7</strong>. Otázka: "Uveďte anglické jméno zvířete
        složené ze tří písmen, jestliže prostředním písmenem je samohláska
        <em>a</em>". Výraz v poli Odpověď: "++hat". Reakce: "Možná máte
        kožešinovou čepici, ale tu není dost dobře možné považovat za
        zvíře."</p>

        <h3>Úprava speciálních znaků</h3>

        <p>Pokud potřebujete v odpovědi použít znaky, které patří do souboru
        <em>speciálních znaků</em> používaných v regulárních výrazech, je třeba
        je zapsat tak, že před ně vložíte obrácené lomítko. Např. chcete-li
        uznat odpověď "Můj počítač stál 1000$" jako správnou, musíte zapsat
        regulární výraz takto: "Můj počítač stál 1000\$". Speciální znaky,
        které je nutno zapisovat tímto způsobem, jsou tyto: .^$*()[]+?|</p>
      </li>
    </ul>
  </li>

  <li>
    <p><b>Pravda/Nepravda</b> V případě tohoto typu otázky jsou jen dvě
    možnosti odpovědi: "pravda" a "nepravda". Student je vyzván, aby vybral
    správnou možnost. Tento typ otázky je vlastně "otázkou s výběrem odpovědí",
    výběr je však v tomto případě omezen pouze na dvě možnosti.</p>
  </li>

  <li>
    <p><b>Přiřazování odpovědí</b> Jedná se o velmi efektivní typ otázky s
    mnohostranným využitím. Sestavuje se ze seznamu jmen nebo tvrzení, která je
    třeba správně přiřadit k položkám jiného seznamu. Například otázka
    "Přiřaďte hlavní město k příslušnému státu" obsahuje dva seznamy:
    "Japonsko, Kanada, Itálie" a "Tokio, Ottawa, Řím". Jeden ze seznamů může
    obsahovat duplicitní položky, je však třeba dbát na to, aby opakované
    položky byly skutečně identické. Například otázka "Zařaďte tyto živočichy"
    může obsahovat seznamy "vrabec, kráva, mravenec, pes" a "pták, savec, hmyz,
    savec".</p>

    <p>Při vytváření tohoto typu otázek se položky prvního seznamu zapisují do
    pole Odpověď a položky druhého seznamu do pole Reakce. Po vytvoření otázky
    budou oba seznamy označeny vhodněji. Pokud student přiřadí všechny položky
    správně, provede se skok uvedený u první položky. Chybné přiřazení vede k
    odskoku na stránku uvedenou u druhé položky. Otázka <b>neumožňuje</b>
    zadání reakcí učitele, studentovi je pouze sděleno, kolik položek přiřadil
    správně.</p>

    <p>Na rozdíl od otázek s výběrem odpovědí, u nichž se varianty odpovědí
    zobrazují v náhodném pořadí, <b>nejsou</b> v tomto případě položky prvního
    seznamu zamíchány, ale zobrazují se v pořadí, v jakém byly zadány. To
    umožňuje vytvářet otázky <b>"s pevným řazením"</b>. Příkladem může být
    otázka "Seřaďte osobnosti vzestupně podle data narození" se seznamy "1.,
    2., 3., 4." a "Longfellow, Lawrence, Lowell, Larkin". Položky druhého
    seznamu jsou před zobrazením pochopitelně zamíchány.</p>
  </li>

  <li>
    <p><b>Numerické otázky</b> Tento typ otázky vyžaduje jako odpověď číslo. V
    nejjednodušší podobě je odpovědí pouze jediná hodnota. Např. otázka "Kolik
    je 2 plus 2?" může mít odpověď 4, které je přiřazen skok na další stránku.
    Vhodnější je však stanovit jako odpověď interval, protože zaokrouhlování
    číselných hodnot při výpočtu může otázku proměnit v hru na náhodu. Pokud
    například otázka zní "Kolik je 10 / 3?", je třeba zadat odpověď ve tvaru
    <b>"Minimum:Maximum"</b>, tj. <b>dvě</b> krajní hodnoty oddělené dvojtečkou
    (:). Je-li jako přijatelný interval zadáno 3.33:3.34, budou za správné
    přijaty odpovědi 3.33, 3.333, 3.3333 atd. "Chybné" odpovědi by byly
    například 3.3 (menší než minimální hodnota) nebo 3.4 (větší než maximální
    hodnota).</p>

    <p>Správných odpovědí může být zadáno více a mohou obsahovat jak přesné
    hodnoty, tak intervaly. Odpovědi jsou se studentovým řešením porovnávány v
    pořadí Odpověď 1, Odpověď 2..., takže je třeba dobře zvážit, v jakém pořadí
    uvedeme jednotlivé varianty odpovědí, aby se studentovi zobrazila
    nejpřiměřenější reakce. Například otázka "Kdy se narodil Larkin?" může mít
    jednak přesnou odpověď 1922, a jednak interval 1920:1929 jako méně přesnou
    odpověď. Je zřejmé, že tyto odpovědi je třeba porovnávat v pořadí "1922",
    "1920:1929". K první odpovědi může být připojena například reakce "Přesně
    tak!", ke druhé pak "Ano, jste ve správném desetiletí (přesně 1922)."</p>

    <p>Lze uvádět i chybné varianty odpovědi, opět je však třeba dát pozor a
    umístit je až za odpovědi správné. Například na otázku "Kolik je 10 / 3?"
    je třeba zařaditnejprve správnou odpověď 3.33:3.34 (např. s reakcí
    "Správně!"), a pak teprve chybnou odpověď 3:4; (např. s reakcí "Nejste
    daleko, ale buďte přesnější.").</p>
  </li>
</ol>
