<h1>Používání vestavěného HTML editoru</h1>

<p>Tato volba umožní při editaci stránek přednášky používat vestavěný HTML
editor (dále jen "editor") namísto prostého textového pole. Editor nabízí
základní možnosti formátování textu, snadné vkládání hypertextových odkazů,
obrázků apod.</p>

<p>Editor se aktivuje zatržením políčka umístěného vedle nápisu <b>Použít
editor</b>. Použití editoru se nastavuje u každého pole zvlášť. Např. aktivace
editoru pro pole <b>Reakce 1</b> aktivuje editor pouze pro pole Reakce 1,
<i>nikoliv</i> pro všechna pole s reakcemi.</p>

<p>U textových polí, pro která chcete editor aktivovat, nejprve zatrhněte
příslušné políčko <b>Použít editor</b>. Stránku je potom potřeba znovu načíst,
aby se nastavení projevilo. Toho dosáhnete kliknutím na tlačítko <b>Obnovit
stránku</b> na konci stránky.</p>

<p>Při použití editoru je třeba jisté opatrnosti. Ve většině případů by neměl
způsobit žádné problémy. <i>Nedoporučuje se</i> však pro <b>otázky s krátkou
odpovědí a pro numerické otázky</b>. Editor může do textu vkládat "neviditelné"
HTML značky, které <b>brání</b> správnému porovnávání řetězců. Podobně tomu je
v rozcestnících u položek <b>Popis</b>, zobrazovaných jako tlačítka &ndash; i zde
mohou HTML značky působit problémy. Potíže naopak nenastávají u reakcí nebo u
odpovědí, u nichž student nevpisuje text, jako například u otázek s výběrem
odpovědi. Použití editoru pro Reakce by nemělo působit žádné problémy.</p>

<p>Pokud máte podezření, že u některého textového pole editor způsobuje
problémy, je zcela bezpečné u něj editor deaktivovat (odstraněním zatržení u
políčka <b>Použít editor</b>). Po obnovení stránky se v textovém poli zobrazí
zdrojový text. Ten lze poté editovat podle potřeby. Obecně platí, že opakovaná
aktivace a deaktivace editoru by neměla nijak ovlivnit text dané položky.</p>

<p>Informace o nastavení volby <b>Použít editor</b> se ukládá pro každé pole
zvlášť. Při pozdější editaci se tedy položky, u nichž byl editor aktivován,
otevřou opět s aktivovaným editorem.</p>

<p>Závěrem je třeba upozornit, že editor klade poměrně vysoké nároky na činnost
prohlížeče. Pokud tedy dané pole použití editoru nevyžaduje, je rychlejší a
šetrnější používat standardní textová pole.</p>
